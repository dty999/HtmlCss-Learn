<html>
	<head>
		<title>狂人日记</title>
	</head>
	<body>
	<h1>狂人日记</h1>
	<hr>
	<h3>狂人日记序<sup>(1)</sup></h3>
	<i>2020.02.25</i>
	<hr>
	<p>
	某君昆仲，今隐其名，皆余昔日在中学时良友；分隔多年，消息渐阙。
	<br>
	日前偶闻其一大病；适归故乡，迂道往访，则仅晤一人，言病者其弟也。
	<br>
	劳君远道来视，然已早愈，赴某地候补<sup>(2)</sup>矣。
	<br>
	因大笑，出示日记二册，谓可见当日病状，不妨献诸旧友。
	<br>
	持归阅一过，知所患盖“迫害狂”之类。
	<br>
	语颇错杂无伦次，又多荒唐之言；亦不著月日，惟墨色字体不一，知非一时所书。
	<br>
	间亦有略具联络者，今撮录一篇，以供医家研究。
	<br>
	记中语误，一字不易；惟人名虽皆村人，不为世间所知，无关大体，然亦悉易去。
	<br>
	至于书名，则本人愈后所题，不复改也。
	<br>
	七年四月二日识。
	</p>
	<a href='./狂人日记目录.html'>序</a>
	<a href='./第一章.html'>下一章</a>
	</body>


</html>